4‘2 oATUhLUS.

Tu vero facito ut memori tibi condita corde
Haec vigeant mandata, nec ulla oblitteret aetas:
Ut simul ac nostros invisent lumina colles
Funestam antennae deponant undique vestem, 235
Candidaque intorti sustollant vela rudentes,
Quam primum cernens ut laeta gaudia mente
Agnoscam, cum te reducem aetas prospera sistet?
Haec mandata prius constanti mente tenentem
Thesea ceu pulsae ventorum flamine nubes 240
Aereum nivei montis liquere cacumen.
At pater, ut summa prospectum ex arce petebat,
Anxia in assiduos absumens lumina fletus,
Cum primum inflati conspexit lintea veli,
Praecipitem sese scopulorum e vertice jecit, 245
Amissum credens immiti Thesea fato.
Sic funesta domus ingressus tecta paterna
Morte ferox Theseus, qualem Minoidi luctumr
Obtulerat mente immemori talem ipse recepit,
Quae tum prospectans cedentem maesta carinam 250
Multiplices animo volvebat saucia curas.
At parte ex alia florens volitabat Iacchus
Cum thiaso Satyrorum et Nysigenis Silenis,
Te quaerens, Ariadna, tuoque incensus amore.
Quicum alacres passim lymphata mente furebant, 255
Euhoe, Bacchantes, euhoe, caput inflectentes.
Harum pars tecta quatiebant cuspide thyrsos,
Pars e divulso jactabant membra juvenco,
Pars sese tortis serpentibus incingebant,
Pars obscura cavis celebrabant orgia cistis, 260
Orgia, quae frustra cupiunt audire profani;

